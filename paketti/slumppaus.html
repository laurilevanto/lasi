<HTML>
 
<td>
<h2>Vajutus eli slumppaus</h2>

<h3>Muottiin slumppaus</h3> 
(engl. sagging) tapahtuu niin että lasi asetetaan sopivan 
muotin päälle ja kuumennetaan kunnes se on niin pehmeätä että se omasta painostaan 
venyy muotin muotoon. Venyessään lasi ohenee. Tämä täytyy ottaa huomioon 
aihion paksuudessa. Venyminen on suurinta lähellä ylärunaa, sinne vaikuttaa suurin paino.
Jos muotti on laaja mutta jyrkkäreunainen, keskikohta ylettyy pohjaan aikaisessa 
vaiheessa ja alkaa kantaa. silloin venyminen keskittyy kapealle alalle reunoihin.
Venymisen takia riittää kun lasi on muotin kokoinen. Jos sen reunat ulottuvat
muotin reunojen päälle 0,5-1 cm niistä ei yleensä muodostu lieriä. Reuna nousee 
taipumisen alkuvaiheessa ylemmäs ja painuu sitten hiukan muotin sisään.
<p>

Mittaus suoritetaan langalla tai paperiliuskalla muotin yli ja toisen kerran 
niin että liuska tai lanka seuraa muotin pohjaa. 
Jos meillä on pyöreäpohjainen muotti esim. 20 senttiä läpimitaltaan ja 30 
senttiä pohjan kautta mitaten, lasi venyy nuo 10 senttiä. paksuudessa se tarkoittaa
että 1/2 senttiä paksu ( 5 mm) aihio on slumppauksen jälkeen 1/3 senttiä paksu (n. 3-4 mm)
Värillisessä lasissa tämä oheneminen näkyy värin vaalenemisena. Aihio tehdään 
siis muotin mittoihin. Kaarevaan muottiin voi panna myös pienemmän aihion, joka ei yletä reunojen päälle.
Se on aseteltava huolellisesti niin että se on vaakasuorassa uunissa. Tarkista vesivaa'alla!
Muista myös ottaa vesivaaka pois - et olisi ensimmäinen joka sulattaa sen lasiin.
Palava muovi haisee kamalalle.
<p>
<b>Niksi:</b> Tuollainen muotin sisään asettaminen on helpompi jos sen ali jättää kaksi
paperiliuskaa. Niillä nostamalla voi korjata asentoa.Ennen polttoa liuskat vedetään
varovasti pois. 

<p>
Toisin kuin odottaisi, iso lasi slumppautuu nopeammin kuin pieni. 30 cm Bullseye lasi
slumppautuu 7 cm syvälle muutamassa minuutissa 680 asteessa. Tuikkukynttilän alusta
johon slumpataan 6 sentin läpimittainen syvennys voi viedä 15 minuuttia 720 asteessa ennekuin
pohja on vajunut tasaiseksi 2,5 sentin syvyiseen muottiin. Artista ja varsinkin ikkunalasi
vaativat korkeamman lämmön ja pdemmät sulatusajat,
<p>
Paksu lasi painaa enemmän ja slumppautuu siksi nopeammin.
<br> Epäsymmetrinen väritys voi johtaa epätasaiseen vajumiseen. Jos toinen puoli
on mustaa Bullseyetä, ja toinen valkoista, musta vastaanottaa enemmän lämpöä ja alkaa vajua
aikaisemmin.(Bullseyellä on nykyisin myös vaihtoehtoinen jäykempi musta.) 
<p>
Neliskulmainen muotti on vaikeampi kuin pyöreä. Nurkissa muotin reunat ovat
 lähellä toisiaan ja nurkat kantavat kauemmin. Sivujen keskikohdat pyrkivät valumaan sisään.
 Matala lämpötila ja pidempi aika auttavat tähän hiukan. Toinen konsti on leikata aihion reunat ulospäin 
 kaareviksi ja toivoa että ne vajuvat suoraksi.
 

</td>








