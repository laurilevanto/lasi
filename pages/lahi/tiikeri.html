<html>
<h3>Tiikeri</h3>
Kuvan maalaaminen aloitetaan puhdistamalla lasi kaikesta rasvasta, 
Ensin pesu tiskiaineella, sitten sinolilla tai asetoonilla. Huuhtelu
akkuvedellä. Akkuvesi on puhdistettu mineraalittomaksi joten siitä ei jää sakkaa.
Akkuvesi vastaa tislattua mutta on halvempaa. Sitä saa huoltoasemilta.
Lopuksi kuivaus paperipyyhkeellä naukuvan kuivaksi.
<p/>
Sen jälkeen pintaan ei kosketa.
<p/>
<b>Vaihe 1</b> <br>
Maaliaineena käytin BE: mustaa pulveria ja maalausnesteenä CMC:tä.
Käytin aika sakeaa maalia ja hyvin ohutta sivellintä.
Maalaaminen ei ollut kovin vaikeata koska kirkkaalle lasille  mallikuvan
näkee lasin läpi. Kaikki viivapiirustus tehdään samalla kertaa, väriä voi vaihtaa välillä.
<p/>
Uuniin ja paisto 720 asteessa kiinnittää kuvan.
<p/>
<b>Vaihe 2</b> <br>
1. paiston jälkeen voi lasin kääntää nurinpäin ja alkaa väritys.
Punainen pulveri ilman sideainetta. Siihen sekoitin hiukan keltaista pulveria
saadakseni oranssimman sävyn. Pulverit näyttävät kuivana  paljon vaaleammilta kuin
lopullinen väri.  Jonkinmoinen testi on sekoittaa hiukan värejä ja kostuttaa jauhetäplä.
Märkänä väri on lähellä lopullista.
<br>
Värijauhe ripotellaan haluttuihin kohtiin.
Jauhetta voi siirellä kuivalla siveltimellä. 
Kun tulokseen on tyytyväinen kuva kiinnitetään huolellisesti fiksatiivilla tai hiuslakalla. 
Suihkutettava varovasti ettei puhalla jauhetta pois.
<p/>
Väri paistetaan kiinni syväfuusauksena 750 C jolloin rakeisuus häviää.<br>
Jos punaista on eksynyt vääriin paikkoihin sitä voi hioa pois miniporan timanttiterällä.
<p/>
<b>Vaihe 3</b> <br>
2. polton jälkeen voi  jatkaa valkoisen värin, Se ripotellaan samalla tavalla
ja saa peittää valkoiset alueet ja punaista niissä paikoissa kun halutaan tummentaa sävyä.
<p/>
Kuvaa pitää nyt tarkastella alapuolelta.
 Siksi se on nostettu pöydällä olevan peilin pääle tukien varaan.
Kuvassa näkyy lasi ja valkoinen jauhe ylhäällä ja peilikuva sen alapuolella.
<br>
Väri paistetaan kiinni syväfuusauksena 750 C jolloin rakeisuus häviää.
<p/>
<b>Vaihe 4</b> <br>
Nyt 3.polton jälkeen on tausta värityksen vuoro. Taustaväri pitää saada niin ettei
se tule aiemman värin päälle. Jos työ olisi haluttu vain ikkunaan, olisi taivasvärin
 voinut jättää pois ja tehdä vain nurmikon. 
 Samalla kertaa lisäsin harmaata varjostusta antamaan syvyyttä kaulalle.
<p/>
<b>Vaihe 5</b> <br>
Lopputyöt, Siitä en muistanut ottaa kuvia.<br>
Silmät porattiin auki ja täytettiin lasihelmillä. Paistaminen oikea puoli ylöspäin.
Lopullinen paisto 720 mutta hieman pidempi haudutus. Pinta sai takaisin kiillon mutta
silmät säilyttivät linssimäisyyden.<br>
Viimeisenä oli viiksien kaivertaminen valmiiseen pintaan. Näin ne sai vaaleampina esille.
<p/>
<b>Tuloksen arviointia.</b> <br>
Tämä työvaihe kannatta tehdä jokaisen työn jälkeen, mieluiten paperille.
Kun työn saa uunista se näyttää melkein siltä kuin pitikin. Kun valmista työtä katselee
viikon verran silmä alkaa erottaa asioita jotka voisivat olla paremmin.
<p/>
Viivakuvan ja värin välillä on lasin paksuus syvyyttä. Se antaa eloa työlle. 
<p/>
Siveltimellä maalattavaan väriin pitää löytää parempi sideaine, ilmeisesti joku öljypohjainen.
Nyt sivellin imi maalausnestettä ja värijauhe jäi palettiin. Tuloksena oli haluttua ohuempi väri.
<p/>
Harmaata varjostusta oli olemattoman vähän, silti liikaa. Kuva näyttää hiukan likaiselta.
<p/>
Taivas ei ole lainkaan sitä kuin piti. Tavoitteena oli vaaleansininen (joka katosi) ja hiukan
tummaa varjostusta. Edes uusi paikkauspoltto eim parantanut asiaa.
<p/>
Alaleuka olisi pitänyt varjostaa enemmän. Tumma kuonopää katosi näkyvistä.
<p/>
Koko lopputulos on töherrystä. Vaivaton sujuvuus tulee vasta kymmenien töiden jälkeen.
Kärsivällisyys ei ole hyve, se on välttämättömyys.


</html>