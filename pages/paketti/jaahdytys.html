<html>
<table border width="600" align="center">
<td>
<h2>Jäähdytys</h2>

<i>Tämä jakso käsittelee fuusattujen tai slumpattujen ohuiden esineiden jäähdytystä.
Jos lasin paksuus on yli sentin, tai siinä on suuria paksuuden vaihteluita, 
on seurattava lasinvalmistajan suosituksia.</i>
<h3>Alkujäähdytys</h3>
Kun lasi on fuusattu, slumpattu tai valettu se on jäähdytettävä. 
Heti työlämpötilan jälkeen lasi on notkeata ja 
liikkuu niin ettei jännityksiä muodostu. 
Tämä jakso on tapana jäähdyttää mahdollisimman nopeasti kiteytymisen ( devitrifikaatio)
välttämiseksi.
<p>
Slumppauksessa joutuu joskus aluksi jäähdyttämään rajusti ettei 
lasi valu pidemmälle kuin on tarkoitus.
Silloin voi raottaa uunia hetkeksi kunnes lämpötila on laskenut 50-100 astetta.
Tämä ei ole hyväksi uunin rakenteille ja elementeille, mutta joskus on pakko.

<h3>Jännityksenpoisto</h3>

Kun lähestytään kiinteytymistä, alkaa jännityksen poisto. Se tapahttuu kahdessa
vaiheessa. Ensin on haudutus (Bullseyella 520-480 asteessa) jonka tarkoituksena 
on odottaa että lämpötila lasin paksuudelta tasaantuu. 
1-2 kerroksen lasille 30 min on riittävä aika.
Paksujen valujen kanssa siihen voi mennä tunteja ja jopa päiviä. 
Asiaa mutkistaa se että uunilevyn tai muotin pitää jäähtyä samaan lämpötilaan.
<p>
Kun kaikki lasi on samanlämpöistä, päästään toiseen vaiheeseen. 
Siinä jäähdytetään niin hitaasti, että lasin paksuudelle 
ei muodostu uusia lämpötilaeroja. Ohuilla 1-2 kerros
laseilla uunin oma lämpövaraus hidastaa riittävästi. Paksummilla laseilla
varataan enemmän aikaa. 
<p>
Tässä vaiheessa lasin annetaan jäähtyä vain niin hitaasti että ytimen
ja pinnan välille ei muodostu yli 5C lämpöeroa. Jakso alkaa siis haudutuksen lämmöstä
ja jatkuu lasin muutosalueen läpi ( Bullseyellä 427 C asti). On muistettava
että uunin mittari mittaa ilman lämpötilaa uunissa. Jäähdytyksessä lasi
voi olla muutaman kymmenen asteen kuumempaa. 
Silloin tätä hidasta jäähdytystä jatketaan
esim 350 C asti.
<h3>loppujäähdytys</h3>
Loppujäähdytyksen aikana on kysymys enää lämpöshokin torjumisesta. 
Jännityksen poiston jälkeen ei uunia saa avata ennenkuin 
lasi on niin viileätä että sitä voi käsitellä
paljain käsin.
<p>
Lämpöshokin vaara on suurin
alueen yläreunassa. On helppo ymmärtää että kun notkeassa lasissa molekyylisidokset
ovat niin löysiä että lasi voi liikkua, heti sen alapuolla nämä sidokset eivät
ole vielä kovin kiinteitä. Kun lasi jäähtyy kylmemmäksi, sidokset vahvistuvat
ja jäähdytys voisi olla nopeampaakin. Valitettavasti uuni käyttäytyy päin vastoin.
Se luovuttaa alemmassa lämpötilassa hitaammin lämpöä.
Yleensä uuni jäähtyy näin matalasta lämmöstä raivostuttavan hitaasti. 
Uunin tuuletusreiän voi 
jossain vaiheessa avata ja jossain alle 200 asteen jopa raottaa kantta.
On kuitenkin varottava vetoa, ettei kylmän ilman suihku aiheuta lämpöshokkia.
<p>
<b>Niksi:</b> 200 asteen alapuolella voi avata uunin nopeasti ja peittää lasin
kaksinkertaisella froteepyyhkeellä tai sanomalehdillä. Tuotantotyössä voi
sanomalehtiin käärityn esineen sitten panna pahvilaatikkoon jäähtymään ja saa
uunin vapaaksi seuraavalle poltolle.

<h3>Kylmä vaihe</h3>
Kun lasin saa uunista, se kannattaa yleensä pestä heti erotusaineen pölystä.
Pese se hiukan lasia lämpimämmällä vedellä. Etikka ja kalkinpoistoaine auttavat
pesussa. Jos välitön pesu ei tuota tulosta liota etikassa tai kalkinpoistoaineessa yön yli.
Usein viimeiset murut ovat tiukassa lasin syvänteissä. Hammaslääkärin piikit
ovat eriomainen väline noiden murusten kaivamiseen. Terävä neulakin käy.
 Yli sentin paksuisten esineiden kannattaa antaa "rauhoittua" vuorokausi
huoneenlämmössä ennen pesua tai muuta jälkikäsittelyä.
<p>
Muita aiheeseen liittyviä sivuja: <br>

<table border align="center" bgcolor ="#e0ffe0">
<tr>
  <td> <a href="../turhaa/jaahtyminen.php"> laajempi kuvaus jäähdytyksestä</a></td>
</tr>
<tr>
  <td> <a href="../uuni/thick-anneal.php"> Paksun lasin jäähdytys</a></td>
</tr>


</table>