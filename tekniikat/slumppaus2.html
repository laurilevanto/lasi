<html>

<h2>Päälle slumppaus</h2>

Päälle slumppauksessa (engl. Draping) muotti jää esineen sisäpuolelle. 
Kun levylasi kuumennetaan tällaisen muotin päällä, se alkaa taipua reunoista alas.
Reunoilla on lasia enemmän, ja siksi reunat poimuttuvat samalla tavoin kuin pöytäliina
pyöreällä pöydällä. Jos aihiona on neliö, nurkat ovat painavimmat 
ja painuvat ensiksi, sivujen keskikohdat
seuraavat paljon hitaammin perässsä. Siksi nurkkiin tulee sisäpuolinen poimu ja niiden väliin
ulospäin poimu. Lasi venyy samalla. Tämä näkyy selvästi muottikuvan ruudullisessa maljakossa.
Ruudut eivät pysy neliönä. Pyöreästä aihiosta ei tiedä monelleko poimulle se asettuu.
<p>
<h3>Muotin valmistus</h3>
Sisäpuolisen muotin materiaali täytyy valita niin ettei lasi kutistuessaan kiristy
sen ympärille ja halkea. <br>
<b>Keramiikka</b> lämpölaajenee /kutistuu vähemmän kuin lasi.
Siksi keramiikka sopii ulkopuoliseen muottiin mutta huonommin sisäpuoliseen. Kukkaruukun päälle slumpattu 
lasi halkeaa varmasti. Kukkaruukun voi kyllä verhoilla min. 2mm kuitupaperilla joka
antaa tarvittavan jouston.<br>
 <b>Ruostumaton teräs</b> on hyvä sisäpuolisen muotin materiaali. Teräksinen coctail-sekoitin
 on oikea klassikkomuotti. Muutakin rautaa voi käyttää mutta se alkaa hilseillä 
 parin polton jälkeen.
  <font  color="#FF0000">Sinkitty pelti ei sovi</font> 
  siitä nousevien vaarallisten huurujen vuoksi . Alumiini ei kestä kylliksi kuumuutta. Kupari olisi
 hyvä. Se kuitenkin helposti värjää lasia samalla.
 Teräsmuotti on suojattava <a href="../uuni/erotusaine.php"><i>erotusaineella</i></a>. Sen levittäminen jyrkkään metallipintaan 
 vaatii hieman temppuja. Pinta pitää ensin karhentaa hiekkapuhalluksella tai 
 karkealla märkähiomapaperilla. Perinteinen tapa on kuumentaa teräsmuotti 
 sen jälkeen uunissa 200-300 C
 ja ruiskuttaa tai sivellä erotusaine kuumaan pintaan. Silloin erostusaineesta vesi
 haihtuu heti pois eikä aine ehdi valua.<br> 
 <strong>Niksi:</strong> Olen  löytänyt vaivattomamman tavan. Puhdista muotti alkoholilla (Sinol). Hankaa hiekkapaperilla tai teräsvillalla kevyesti
 karhennus. Sivele talouspaperin palalla ohut kerros astianpesuainetta ja anna kuivua.
 maalaa sitten paksulla erotusaineella. Astianpesuaine poistaa pintajännityksen ja estää
 erotusainetta helmeilemästä pois.<sup>*1</sup>
 <p>
 
<b>Kipsiseosmuotti</b> on hyvä kotikonsti. Kuvassa on äitimuottina ollut muovinen kannu.
Se rasvataan tai öljytään sisältä ja kaadetaan siihen kipsiseos. 1/3 kipsiä,
1/3 täyteainetta ja 1/3 vettä. Täyteaineena voi käyttää molokiittia, 
alumiinioksidia, valusavea tai vanhoista muoteista jauhettua "lutoa". 
Sekoita ensin kuiva-aineet ja sirottele veteen.
Anna seistä sekoittanmatta pari minuuttia ja sitten sekoita tasaiseksi, mutta ei niin
voimakkaasti että seokseen tulee ilmakuplia. Kaada seos äitimuottiin ja anna kovettua.
Kovettuessaan kipsiseos lämpenee. kun se on jäähtynyt, on se kyllin kova otettavaksi pois
äitimuotista. Jollei muuten irtoa koputtele äitimuottia ylösalaisin pöytää vasten.

Kipsiseosmuotti sisältää paljon vettä, ja sen on annettava kuivua lämpimässä pari päivää.
Poltossakin voi varata enemmän aikaa veden haihtumiselle hiukan alle sadan asteen.
Jos seoksen sisään muodostuu höyrynpainetta se rikkoo muotin. 
Kipsiseosmuotti ei tarvitse erootusainetta.
<p>
<b>Sienimuotti</b> antaa erilaisen tuloksen. Edellä oli kuvattu kartiomaisen muotin
tekoa. Sienimäinen muotti sallii lasin taipua paikotellen sisäänpäin kuten ensimmäisen
 kuvan maljakko.
Sienimuotti on kaksiosainen. Sienen lakki on kertakäyttöinen, tehdään kipsiseoksesta
ja rikotaan aikanaan valmiin maljakon sisältä. Sienen jalka voi olla mikä tahansa 
ohuempi tuki, joka nostaa sienen lakin halutulle korkeudelle. Olen käyttänyt
uunin pilareita sienen jalkana.
<h3>Lasin mitoitus</h3>
Päälleslumppauksessa suurin aihion koko määräytyy uunin koon mukaan. Muotin korkeus
taas valitaan niin että aihion läpimitta ei valuessaan ulotu uunilevyyn kuten
ylimmän  kuvan siniraitaisessa maljakossa on käynyt. Mittaa paperiliuskalla tai 
kangasmittanauhalla aihion läpimitta. Sovita mitta sitten muotin päälle, ja katso että
päät jäävät kyllin korkealle. Muista että lasi venyy jonkin verran muovauksessa.
Neliömäisestä aihiosta mitta otetaan nurkittain.
<p>
*1 <a href="../liitteet/lahteet.php#warrenweiss"> Weiss</a>
</td>

